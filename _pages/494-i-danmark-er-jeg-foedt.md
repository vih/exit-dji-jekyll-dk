---
title: 494 I Danmark er jeg født
permalink: /494/
layout:single
last_modified_at: 2021-03-09T09:58:42+01:00
toc: false
author_profile: true
sitemap: false
---

**Tekst**: H.C. Andersen

1. I Danmark er jeg født, dér har jeg hjemme,<br>
dér har jeg rod, derfra min verden går;<br>
du danske sprog, du er min moders stemme,<br>
så sødt velsignet du mit hjerte når.<br>
Du danske, friske strand,<br>
hvor oldtids kæmpegrave<br>
står mellem æblegård og humlehave.<br>
Dig elsker jeg! - Danmark, mit fædreland!

2. Hvor reder sommeren vel blomstersengen<br>
mer rigt end her ned til den åbne strand?<br>
Hvor står fuldmånen over kløverengen<br>
så dejligt som i bøgens fædreland?<br>
Du danske, friske strand,<br>
hvor Dannebrogen vajer -<br>
Gud gav os den - Gud giv den bedste sejer! -<br>
Dig elsker jeg! - Danmark, mit fædreland!

3. Engang du herre var i hele Norden,<br>
bød over England - nu du kaldes svag;<br>
et lille land, og dog så vidt om jorden<br>
end høres danskens sang og mejselslag.<br>
Du danske, friske strand,<br>
plovjernet guldhorn finder -<br>
Gud giv dig fremtid, som han gav dig minder!<br>
Dig elsker jeg! - Danmark, mit fædreland!

4. Du land, hvor jeg blev født, hvor jeg har hjemme,<br>
hvor jeg har rod, hvorfra min verden går,<br>
hvor sproget er min moders bløde stemme<br>
og som en sød musik mit hjerte når.<br>
Du danske, friske strand,<br>
med vilde svaners rede,<br>
I grønne øer, mit hjertes hjem hernede!<br>
Dig elsker jeg! - Danmark, mit fædreland!
